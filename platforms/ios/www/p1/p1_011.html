<!DOCTYPE html>
<html>
<head>
<meta http-equiv="Content-Type" content="text/html; charset=utf-8" />
<link rel="stylesheet" type="text/css" href="../css/styles.css">
<script type="text/javascript">
 function showhide(id) {
    var e = document.getElementById(id);
    e.style.display = (e.style.display == 'block') ? 'none': 'block' ;
 }
</script>
<title>p1_011</title>
</head>
<body>
<div class="gridContainer">
	<div id="topnav">
		<ul>
        	<li><a href="p1_010.html">&lt;</a></li>
            <li><a class="active" href="index.html">ప్రథమ స్కంధం</a></li>
            <li style="float:right"><a href="../index.html"><img src="../img/hammenu.png"></a>
            <li style="float:right"><a href="p1_012.html">&gt; </a></li>
           
        </ul>
    </div>
    <div id="content">
    <div id="pname">
		కాటుక కంటి నీరు
     </div>
	<div id="bav">
	    పోతన మహా కవీంద్రులకు చదువుల తల్లి సాక్షాత్కరించింది; ఆమె దర్శనం ఆయనకు ఆనంద పారవశ్యం కలిగించ లేదు; గుండెను తల్లడిల్ల చేసింది. ఆ భారతితో ఈ భారతీ పరిచారకుడు ఇలా అంటున్నాడు.
      </div>
	<div id="poemhead">
		ఉత్ఫల మాల
    </div>
	<div id="poem">
	కాటుక కంటి నీరు చనుకట్టు పయింబడ నేల యేడ్చెదో<br>
    కైటభదైత్యమర్దనుని గాదిలి కోడల! యో మదంబ! యో<br>
    హాటకగర్భురాణి! నిను నాకటికిం గొనిపోయి యల్ల క<br>
    ర్ణాట కిరాట కీచకుల కమ్మ త్రిశుద్ధిగ నమ్ము భారతీ!<br>
	</div>
	<div id="audio">
  		<audio controls>
    		<source src="https://www.bhagavatamanimutyalu.com/app/p1/1-011.mp3" type="audio/mpeg">
    		Your phone does not support the audio format.
  		</audio>
	</div>
    <div id="bavhead">
    	<a href="javascript:showhide('tatp')">భావము +/-</a>
    </div>
    <div id="tatp">
		అమ్మా! నా తల్లీ! భారతీ! నీవు కైటభుడనే కరకు గుండె గల రక్కసుని అణచివేసిన శ్రీమహా విష్ణువునకు ప్రియమైన కోడలివి. కడుపంతా కనకమే అయిన నాలుగు మోముల దేవరకు రాణివి. కాటుకతో మలినమైన కన్నీరు పైటమీద జాలువారే తీరుగా ఎందుకమ్మా ఏడుస్తున్నావు? నేను మూడు కరణాలనూ పరిశుద్ధంగా చేసుకుని మాట ఇస్తున్నాను. నీవే అయిన ఈ వాగ్దేవిని తీసుకుని పోయి పరమ నికృష్ఠులైన కర్ణాట కిరాటులు, కీచకులు అనే పాడుబుద్ధులు గల పార్థివులకు ఆకలి తీర్చుకోవడం కోసం అమ్ముకోనమ్మా! ఈ నామట నమ్ము!
</div>
    <div id="bavhead">
    	<a href="javascript:showhide('prap')">తాత్పర్యం +/_</a>
    </div>
    <div id="prap">
 		కాటుక = కంటికి పెట్టుకొనెడి నల్లని అంజనము; కంటినీరు = కన్నీరు; చనుకట్టు = రవిక {చనుకట్టు - స్తనములపై కట్టుకొను బట్ట, రవిక}; పయిన్ = మీద; పడన్ = పడునట్లు; ఏలన్ = ఎందుకు, ఏడ్చెదో = ఏడుస్తున్నావు; కైటభదైత్యమర్దనుని = విష్ణుమూర్తికి {కైటభాసురుని చంపిన వాడు, విష్ణువు}; గాదిలి = ప్రియమైన; కోడల = కొడుకు పెండ్లామా {విష్ణువు కొడుకు బ్రహ్మ ఆయన భార్య వాణి}; ఓ = ఓ; మత్ = నా యొక్క; అంబ = తల్లి; ఓ = ఓ, హాటకగర్భురాణి = సరస్వతీదేవి {హాటకగర్భురాణి = హాటకగర్భు (హాటకము (బంగారము / హిరణ్యం) గర్భ (గర్భముగ కలవాడు), బ్రహ్మ} రాణి (భార్య), వాణి; నినున్ = నిన్ను; ఆకటికిన్ = ఆకలికి; కొనిపోయి = తీసుకెళ్ళి; ఆల్ల = ఆ; కర్ణాట కిరాట కీచకులు = కర్ణాట కిరాట కీచకులు; కున్ = కు; అమ్మన్ = అమ్ముకొనను; త్రిశుద్ధిగన్ = ఒట్టు {మనోవాక్కాయకర్మల శుద్ధ}; నమ్ము = సందేహించవద్దు; భారతీ = సరస్వతీదేవి {భారతి = ఈ లోకమునకు భరతముని చేత తేబడినది, సరస్వతి}.
        </div>

	</div>
</div>
</body>
</html>
